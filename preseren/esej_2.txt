Ljubezen. Ob tej besedi me prevzamejo lepi in srečni 
občutki, polni sanjarjenja in upov. Vendar v ljubezni ni vedno 
vse tako lepo in z rožicami posejano. Takšno ljubezensko 
razmerje sta imela tudi poganski Črtomir in pokristjanjena 
Bogomila, v Prešernovem delu Krst pri Savici. Njuna ljubezen je 
bila polna trpljenja, razočaranj in bolečine.
Črtomir in Bogomila sta bila srečno zaljubljena. Vendar je 
njuno ljubezen ločilo pokristjanjevanje, saj je moral Črtomir v 
boj za obstanek poganske vere. V času vojne se je Bogomila 
seznanila z novo vero, vero v Boga ljubezni. Spraševala se je po
Črtomiru in začela dvomiti o njegovi vrnitvi iz boja. Iz obupa se 
je pokristjanila in se zaobljubila Bogu, tako da se je odrekla 
zemeljskim užitkom, misleč da bo njena molitev uslišana in bo 
tako pripomogla k ponovnem srečanju z Črtomirom v 
onostranstvu.
Vendar je Črtomiru uspelo preživeti in pobegniti iz boja. 
Počutil se je poraženega in celo pomislil na samomor, vendar ga
je misel na lepo Bogomilo od tega odvrnila. Pri življenju sta ga 
ohranjali le še misel nanjo in pričakovanje njune skupne sreče. 
Vendar pa je bil ob njunem težko pričakovanem srečanju 
Črtomir globoka razočaran. Izvedel je namreč, da se je 
Bogomila pokristjanila in zaobljubila Bogu. 
Na njeno prošnjo se je dal tudi sam krstiti, ker je uvidel 
njeno močno vero v njuno skupno pot v onostranstvu. Ni hotel 
razočarati njene naivne želje o njuni večni ljubezni. Zato je začel
tudi sam širiti krščansko vero, vero proti kateri se je prej boril.
V delu me je prevzela Črtomirova neizmerna ljubezen, ki jo
je čutil do Bogomile, saj se je zanjo odrekel vsem svojim 
načelom, vrednotam in idealom, po katerih se je prej ravnal, ter
veri, za katero se je vseskozi bojeval. 
