
   Bila je polna luna in svetlo kot podnevi. Z avtomobilom sva norela po
Jelovici. Ugasnila sva luči in prepevala stare francoske šlagerje. Bila sva
sentimentalna sto na uro. Odsotnost ženske in potreba po njej sta bili v
premem sorazmerju s fukatožnostjo v nama. Vrzel v tem nepoštenem razmerju sva
polnila s količinami belega vina, ki je v take namene vedno pri roki v
prtljažniku. Bila sva sama samcata v tisti nočni beli pravljici. Omamljena od
vsega skupaj sva se ustavila na nekem travniku, s katerega vidiš pol Gorenjske
in ob jasnih dnevih še LJ, in prižgala eno tanko smotko cvetja zla. Hotela
sva namreč nekam prispeti. Tja pa ne moreš kar tako. Potem sva se odzibala v
ritmu valčka, ki ga je zmanjkalo po vsakem tretjem taktu. Ustavljala sva se ob
vrtovih in nabirala rože.
Ogromno rož. Hotela sva zrušiti lesen most za seboj, da se ne bi mogla nikoli
več vrniti. Skratka, dala sva si duška in končno prispela k deklini, ki nama
je nekoč strla srce in naju pahnila v trpko življenjsko stvarnost.
   V temi, v katero je bila zavita vas, je bilo eno okno razsvetljeno. Njeno. V
nekaj besedah sva se sporazumela. Vse bo po starem. Vaški običaj. Folklora.
Vasovanje. Priklenjena domača žival se je potuhnila in verjetno v strahu
čakala, kaj da bo.
   Staknila sva dolgo lestev in jo z združenimi močmi naslonila pod njeno
okno. B.se je povzpel po njej. Prej sva krepko potegnila iz steklenice. Za
pogum. Sam sem splezal na talefonski drog in z nožem, od katerega se ne ločim
več, daje mi namreč občutek gotovosti, prerezal napeljavo. Treba je bilo
izključiti vsakršno neprijetno presenečenje.
   V meni je vse trepetalo od navdušenja. Že nekaj mesecev sem se pripravljal
na to srečanje. Samo še muzika je umanjkala in bilo bi popolno. Človek mora
vendar težiti k popolnosti. Zaslišal sem žvenketanje stekla in lomljenje
okenskega okvira. B.je delal temeljito in kar se da je bil direkten. Mogoče za
spoznanje preglasen.
   Prisluhnil sem v noč. Vse je bilo kot prej. Povzpel sem se po stopnicah.
Dvakrat pozvonil. Kot v starih časih. Vrata so se hitro odprla. Na drugi
strani je stala v polmraku. V kratki črni kombineži. Ogrnjena v kopalni
plašč. Pomignila mi je, naj vstopim.
   V sobi sem najprej zagledal B., kako leži med drobci stekla na preprogi.
Preklinjal je. Usedla se je na posteljo in me gledala. Pomagal sem B. na stol.
Prižgal sem si cigareto.
   -Tako. Prišla sva poravnat stare račune. Vse poti za nazaj so zaprte.
Upam, da se tega zavedaš, sem dejal in zrl nekam skoznjo.
   -Že dolgo vaju čakam, je mirno spregovorila.
   Potem smo se vsi trije objeli in pričeli kramljati. Kje si bila, kaj si
delala, kaj počneš, kam boš šel, kaj si videl, koga si srečala, s kom si
se imel lepo, kaj boš čez teden dni, kdaj se bomo zopet videli, kam bomo
skupaj šli... Tu sem pogovor prekinil in dejal, da bova odšla sama. Nista
vedela, kdo bo ostal.
   -Kdor ostane, ne bo nič manj sam kot tisti, ki je v dveh, sem odgovoril na
neizgovorjeno vprašanje.
   Z razumevanjem mi je prikimala in sedla za klavir. Plašč je  odvrgla. B.
je primaknil stol, sam pa sem se naslonil na  pokrov klavirja.  Pričela  je
igrati  prav  tisti  valček,  v  ritmu katerega sva kolovratila po gozdnih
cestah. Za nekaj časa se je  vse ustavilo v nekakšnih upočasnjenih slikah.
Potem sem odšel  v avto po vse tiste nabrane rože in jih polno naročje
prinesel  v sobo. Brez besed sem jih spustil na njena kolena.
   -Oh, kako lepe rože, je rekla.
   Poljubila je B. na ustnice, mene pa na lice.
   -Daj, zaigraj še enkrat, sem ji rekel.
   Zaigrala je in se prepustila svojemu čustvu. Solze so navirale iz njenih
temnih oči. Zavedel sem se, da je vsaka resničnost stotine milj oddaljena in
da je čas, da se prestavimo drugam. Tja, kamor sodimo.
   -Eden od naju je Robert de Niro, sem dejal.
   Že je hotela nekaj reči, ampak dvignil sem roko in dodal:
   -A to moraš ugotoviti sama. Hvala ti za lep večer.
   Odpravila sva se odpravila proti vratom. Začudeno naju je gledala. Z
bolečino na obrazu in s cmokom v grlu je vprašala:
   -A me ne bosta posilila, počela z menoj svinjarij in me na koncu zadavila
ter razkosala in vrgla moje lepo telo ribam v Savo?!
   (To je bil najdaljši stavek v njenem življenju. To trdim z vso
odgovornostjo. Že dolgo jo poznam.)
   Spogledala sva se  in si razumevajoče pokimala. B. je stopil k njej, jo
prijel za levo laket in ji, strmeč v oči, rekel:
   -Poslušaj, punca. Zaenkrat imaš dovolj. Malček sva že utrujena in
naveličana. Mogoče kdaj drugič, v kakšni drugi zgodbi.
