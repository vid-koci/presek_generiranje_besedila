Uvod

Neko slovensko mesto se po pravici ponaša z dvema posebnima človekoma. Eden
izmed njiju -- po značaju ga je vsak pedenj sámo poštenje -- kuje
pipce in krivce, nože in vilice, sablje, dolge in kratke, ter brusi
nožíce (škarje) in drugo skrhano rezilo.
Poleg tega se ubija z neštetimi postranskimi posli, ki nimajo nič primere
niti vilicam niti nožem. Čita namreč razne knjige, hodi v gledališče,
sključen lazi v podzémeljske jame po nenavadne žuželke, katere je
ondod nahajati, zbira polže in kamenje, slamo tlači v mehove mrtvih mačk in
ptičev, da so potlej živim podobni, ter poleg orožja vari pesmi in kar je
najposebnejša plat njegovega značaja, v svoji prodalnici na steklu tistih
oken, kjer ima razloženo blago, nedaleč od vélikega trga, v rokopisu
izdaje novine, o katerih so tudi nemški listi pred nekoliko leti govorili. To
glasilo našega že sivega poštenjaka, sem ter tam nepravopisno zgrajeno, ki v
njem često udriha sam sebe, da laže potlej na druge plane, se imenuje:
"Kovaško kládivo, humorističen list mimo gredočim, izhaja na oknu,
kadar urednika sreča kaka dobra misel, če jo utegne zapisati". -- Šaljivi
možiček se časi poredno imenuje doktor Pipec in v teh novinah, katerim jako
ostri mestni strah vendar nikoli zob ne pokaže, ker morebiti se jim tudi sam
često smeje, s humorjem in zabavljivostjo maha politične dogodke sploh ter
posebno modre neukretnosti svojih rojakov.
  Doktorja Pipca zaradi njegovega prirodnega dovtipa in čudnega početja svet
graja in hvali, cel začudi se mu kaka preprosta duša. V Pipčevo prodalnico,
kjer se obenem ureduje Kovaško kládivo, radi zahajajo izobraženi in
smeholjubi meščani, a tudi kak srdit obraz časi pisano pogleda skozi okno
ter pomoli stisnjeno pest, da bi se ž njo jezi dala krepkejša podpora.
  O drugi prikazni tega mesta ni povedati enake hvale. Pred seboj imamo že
starikavega "literata", ki z novinarskim drobižem in z dopisi zaklada liste
vsega sveta, najsi bodo svobodoljubno uredovani ali kakor jim koli drago. Njemu
je vsako načelo enako dobro. Samo v Kovaško kládivo nikoli nič ne
prinese, kakor hudobni svet pripoveduje, zato ne, ker ni verjeti, da bi
plačevalo svoje pomagače in tudi, ker naš prijatelj nima nikakršne soli v
peresu. A nedelaven vendar ni, kajti v déžel pošilja pesmi in igre:
vsako leto po eno daljšo ali krajšo "pesem o kaki svatbi", kakor čuti, da
sta nevesta in ženin ali bogatejša ali ubožnejša, ter na vsakih dvajset let
po ene "božične jaslice" v dramatični obleki in potem jih ljubljanskemu
Dramatičnemu društvu neprestano brez uspeha ponuja. Vsakih petnajst let izda
učeno, osem strani debelo razpravo o "povodnih možéh", in take spiše
z velikim zadovoljstvom ter krepko poudarjaje imenuje "svoja nesmrtna dela".
Najmanjši novinarski drobiž in dopis ukaže tudi posebe natisniti, da ga
potlej za samostojno knjigo posvetí visokemu, najrajši obenem bogatemu
gospodu. Sam o sebi misli, da je zelo učen ter neizmerno sloveč. O posebnih
prilikah si celo "doktorand" veli reči, da li morebiti nikdar ni od znotraj
videl nobenega vseučilišča. Njegovo pisateljsko ime je Kolenec, kakor sam ne
taji, zategadelj, ker ima že vsa kriva kolena.
  Minuli teden mi je bilo naključje tako prijazno, da me ta dva modráka
nista zapazila, kadar sem poslušal, kako sta se med sabo pogovarjala.
Premeteni doktor Pipec je namreč doktorandu Kolencu razlagal pobožno
pripovedko. Naglo sem potlej šel domov ter jo zapisal, kolikor sem koli
natanko mogel vse tako, kakor sem jo slišal s pristavki in govori obeh
učenjakov. Ponavljam jo v Zvonu blagovoljnim čitateljem.
  Ta pripovedka me je dvojno zanimala: prvič, ker je šaljiva in
ukovíta, porojena morebiti celo v humorističnih možganih doktorja
Pipca samega, drugič, ker iz nje verno odseva pripovedovalčev in
poslušalčev značaj ter tudi razmerje, v katerem se čutita med sabo. Edino
to se mi dozdeva, da je mnogo, kar govori doktor Pipec, sama prevržljivost in
ironija, a vse, kar pripoveduje doktorand Kolenec, njegova resnična, prava
misel.
PRIPOVEDKA

  Doktorand Kolenec. Dobro jutro, gospod doktor! Kakor čutim, skoraj se je
nadejati veselja, katero nam zopet nova številka Kovaškega kládiva
prinese iz neusúšnega vira vaše bistroumnosti.
  Doktor Pipec. Odpravil sem ta hip dolžne odtiske in ura ne mine, ko se moj
list na slavnem oknu prikaže strmečemu občinstvu.
  Doktorand Kolenec. Krasno! A preden nas bode krepčal nedoseženi duh
izvrstnega Kládiva, prosil bi, da mi razložite včeraj obetano povest o
svetem doktorju Bežáncu.
  Doktor Pipec. Ta čudni mož, kakor vidim, vam ne gre iz uma, gospod
doktorand! Morebiti zato ne, ker je to prvi ter zadnji svetnik izmed vseh
doktorjev in doktorandov naše grešne zemlje, ako se ne motim.
  Doktorand Kolenec. Prvi res utegne biti -- a zadnji? Jaz ne verjamem! Komu je
skrito, kako se dr. Costa pripravlja z brevirji, svetimi pismi novega in
starega zavéta, z brojanícami, škapulirji in drugo božjo
potrebščino, da bi pustil Bežanca daleč za sabo v svetosti!
  Doktor Pipec. Če ga more za sabo pustiti, bode na slavo tudi nam vsem
doktorjem in doktorandom, ki si potlej v sveta nebesa postavimo dva krepka
stebra namesto enega. -- A zdaj me poslušajte!
Doktorju Bežancu je izpočetka bilo drugo ime, katerega ni ohranila
zgodovina.
  Doktorand Kolenec. Siromak! A naju nesmrtni imeni sta dovolj znani že po
širokem svetu in prideta z najinimi spisi do poznih rodov, če je Bogu milo.
  Doktor Pipec. Kdo bi dvomil? A doktor Bežanec ne more tožiti, da njegovo
pravo ime, katero mu je dalo s toliko nesrečo tako malo slave, ostane skrito
radovednim ušesom ter da vesoljna zgodovina oznanja samo njegov poznejši
pridevek, v katerem se je tako poimenitil.
  Doktorand Kolenec. Kako je dobil svoj drugi pridevek?
  Doktor Pipec. Prijel se ga je zato, ker so njegovi neutrudni sovražiki
vselej in povsod vedeli tako zasukniti, da mu je bilo v kratki dobi pobegniti
iz vsakega kraja božje zemlje, kjer se je koli pripravljal gnezdo nanašati in
s svojim imenom poiskati si veljave. Kar je večni Žid med človeki, to je bil
on med doktorji. Bežal je od vasi do vasi, od mesta do mesta, od dežele do
dežele. Videl je vse dele sveta, a poleg tega tudi osivel, da je imel brado
belo kakor sneg, in obe nogi si je odhodil do samih kolen.
  Doktorand Kolenec. Kako odhodil?
  Doktor Pipec. Gor do kolen mu je nogi gladko odbrusilo večno popotovanje.
  Doktorand Kolenec. Ubožec! Za mladih let sem jedel tudi jaz nekatere matere
kruh, a taka bridka usoda me vendar nikoli ni gonila.
  Doktor Pipec. Začne torej premišljati in reče: "Kaj mi je početi?
Prizadeval in ubijal sem se, kar sem največ mogel, prepotoval sem križem
svet, a vendar sem ostal nič med ljudmi! Zdaj sem star, moči so mi pošle in
obe nogi sta mi odhojeni. Koliko je praznega prostora na zemlji, a jaz ga
nimam, da bi nanj palico oprl. Pes in mačka, lisica in volk, sova in jastreb,
vse ima pravico živeti pod nebeškim stropom, zavržen sem edini jaz! Meni Bog
nikjer ni odkazal mirnega kota, katerih ima brez konca in kraja, a vendar so me
učili, da smo vsi njegovi enako ljubljeni otroci! Tat in razbojnik si zavetje
najde; jaz ga iščem zastonj! Kam se mi je torej deti? Kdo se me usmili?" --
Ko je tako v se pogreznjen meril svojo trdo srečo ter oprt na palico debele
solze točil v dolgo, sivo brado, zabliskne se mu bistra misel, kakršne poprej
še nikdar ni imel. Po vseh državah preganjanemu siromaku je bila namreč
poslednja moč umrla baš na cesti pred kapelico, na katere prostornem oltarju
takrat ni bilo nič svetnika. Če se je bil poštenjak šel izprehajat ali
njivo orat ali v senožeti kosit ali v gozd po drva ali k maši ali v semenj
ali kam drugam -- sveta zgodovina tega natanko ne pripoveduje.
  Doktorwd Kolenec. Torej ni trdnega sledu, kako in kam je bil izginil?
  Doktor Pipec. Niti njegovo slavno ime ni znano. Vendar se nahaja sledu več,
nego je treba, a neovržnega dokaza ni. Baš ob tem času namreč jako zviti
kmetje neke bližnje soseske, kakor je razločno čitati, na velikem oltarju
svoje cerkvíce niso imeli podobe svetega Jurija, ker je vsa lesena
poprejšnja bila tako črvojédinasta, da sta se kos za kosom razdrobila
jezdec in konj. Med vrsticami svetega, zaradi te stvari zelo nejevoljnega
poročila torej diha opravičena sumnja, da so ti brezbožniki utegnili priti
ponoči ter brezimenega svetnika siloma vzeti raz oltar in iz kapelice.
  Doktorand Kolenec: Brezimenega! Še nesrečnejši je bil od doktorja
Bežanca, preden so ga prekrstili!
A ukradenec je vendar gotovo tudi jahal, ker pošten sveti Jurij, na čigar
mesto so ga postavili, ne more konja nikakor pogrešati.
  Doktor Pipec. Sveta povest piše z jasnimi besedami, da je svoji prvi soseski
samo peš dajal pomoči in dobrote, a taka stvarca pobožnim kmetom najmanjše
bolšíce ne dene v ušesa. Poznejše pripovedke namreč govore, da
predrzni tatje ukradeno, res nekoliko obledelo, a sicer še trdno podobo so
samo z drugačnimi šarami (barvami) na hitrem po kmetski premazali ter malo
njene častite brade odtesali, da je bila krajša. In tako se je zgodilo, da
lesenega moža ni bilo zdaj nikakor spoznati.
  Doktorand Kolenec. In potlej so rekli, da je to sveti Jurij pešec?
  Doktor Pipec. Mnogo prezviti so bili, da bi takisto naredili. Rajši so
prekrstili cerkev, katera je bila poprej svetega Jurija, a po sedaj so jo
imenovali svetega Matije. S tega koristnega ozira so tudi podobi namesto palice
v roko vtaknili leseno sekiro bradáčo, katera se za male novce kupi,
ako je nikdo ne zna doma narediti. Kadar je bilo vse to dodelano, hodili so
pobožno in zaupno milosti prosit novega patrona, katerega so si bili sami tako
bistroumno popravili v krepko pomoč dušnim in telesnim potrebam prihodnjih
časov. In vselej so se z njim okoristili kolikor toliko.
  Doktorand Kolenec. Lejte si! Kdo bi mislil, da so tako pretkane te kmetske
pasje obisti?
  Doktor Pipec. Kmetske premetenosti so časi zvite kakor ovnov rog, gospod
doktorand! Zdaj ni težko uganiti, zakaj vsa ta kočljiva stvar, katero
okradeni kmetje -- sami ob sebi hudi pravdarji -- srdito ovadijo sodišču, da
je bilo preiskavanje tudi v cerkvíci, kjer so uradniki in biriči
svetemu Matiji vse ude prešteli od vrha do tal ter primerjali ga spredaj in
zadaj, vendar nikoli ni prišla do dobrega na dan; a z nekako gotovostjo bi se
utegnilo reči, da siloma pod zaprto streho preneseni gospod morebiti nikoli ni
začutil najmanjše želje, pobegniti v svoje poprejšnje domovanje, kjer so mu
bili dež in veter, mraz in sneg stanovitni tovariši in kjer ga je tolikokrat
jezilo ščebetavo društvo zarobljenih vrabcev, ki so njegovi dolgi bradi in
plešavi glavi dajali ubogo malo časti in poštenja; celo nespodobnega dela se
niso na njem sramovali. Ako bi se mož tudi kdaj bil domislil iti malo pogledat
v poprejšnjo hišo, kako bi se bil debelo začudil, ker bi na svojem prostoru
našel -- živega namestnika! Doktorju Bežancu se je namreč v njegovem
bridkem premišljevanju zdelo, kakor bi mu kdo navdahnil čudovito misel, da mu
božji prst veli stopiti na izpraznjeni oltar, kamor je res tudi zlezel kar je
najhitreje mogel ob svojih slabih močeh in odhojenih nogah. Ali je že zdaj s
preroškim duhom videl, kakšni bodo nastopki tega dejanja ali ne, to nikjer ni
zapisano, a toliko se more trditi brez greha, da vsa dežela ni utrpela najti
mo<190>a pripravnejšega temu svetemu poslu. Imel je veliko, sivo brado,
potrebni klobuk širokih krajev z nizkim oglavjem, v roki je držal debelo
grčavo palico ter vsa druga njegova oprava je bila tako primerna, da ni mogla
nikakor biti ustreznejša svetnikovanju, katerega se je oklenil, ko mu je bilo
vse drugo izpodletelo na zemlji.
  Doktorand Kolenec. To je čudna prigodba! Kakor da bi za svetnika bil še
zmerom dober, kdor za nosbeno drugo rabo ni! Vendar me zelo zanima, posebno
zategadelj, ker vse na to meri, da se je vršila v tisti kapeli, katero sem jaz
tako nesmrtno prepeval.
  Doktor Pipec. Ako je to res, o čemer gotovo
  najmanje ni podvomiti, onda ste ukradenemu svetniku in ubežnemu doktorju s
pesmijo res dali dolžno slavo, da li se vam o tem do zdaj niti sanjalo ni.
  Doktorand Kolenec. Kaj bi je ne dal, ker jo imam!
  Doktor Pipec. V spisih velikih mož je kakor v rudniku zakopanega mnogo, kar
njim samim, dokler so bili na svetu, nikdar ni prišlo na um; a njihovi
tolmači so vendar bistroumno zasledili in mi učenjaki že zdavnaj trdimo, da
velik je samo tisti pisatelj, v čigar delih je več, nego je on vanja
položil.
  Doktorand Kolenec. Taki so tudi naši spisi; torej se ne da tajiti, da sem
jaz ta dva svetnika res utegnil prepevati, četudi sam nisem vedel.
  Doktor Pipec. Kdo bi smel reči, da ni tako? -- A vrniva se zopet na
poprejšnje ter zvedite, da je doktor Bežanec jedva zlezel na oltar, ko star
prosjak (berač) s palico v roki pristoka po cesti. Bil je ali res pobožen ali
se je pobožnega samo delal, da bi prejemal obilnejše darove od kmetov --
skratka, pokleknil je pred kapelo, preden se je hotel oglasiti v bližnji vasi,
ki je stala poldrugi streljaj od ondod. Sveti doktor Bežanec morebiti ni bil
še dobro postavljen, ker se je baš tedaj popravljal na svojem prestolu.
Prosjak to zapazi ter se tako ustraši, da z uma zmaknjen v začetku ni vstati
ne more. Ko se vendar počasi nekoliko spet okoristi, jame podobo
strahóma ogledovati, in res najde na starem prostoru prejšnjega, že
več let znanega svetnika; samo to se mu zdi jako čudno, da zdaj giblje ter je
sploh videti kako živ. Ker nam sveta povest o tem nič gotovega ne razodeva,
treba si torej misliti, da je doktor Bežanec utegnil biti kaj malega podoben
tistemu patronu, ki je prej vladal na njega mestu, a vse drugo da je primaknila
razgreta dedčeva glava, ki morebiti nikoli ni bila najbistrejšega uma.
Prosjak se naposled pobere, stisne palico pod pazduho ter proti vasi steče,
kar so mu najhitreje dale njegove stare kosti in premnoge vreče, s katerimi je
bil križem obložen, kakor je takim ljudem navada.
  Doktorand Kolenec. Radoveden sem, kaj se je potem zgodilo.
  Doktor Pipec. Prosjak jedva izgine, piše sveto poročilo, in že prideta za
njim po cesti v glasnem pogovoru, kakor je običaj vinskih mož, dva kmeta,
gospodarja iz te vasi. Mimo kapelice grede se odkrijeta s poprejšnje svete
navade, akotudi se nič ne ozreta vanjo, ker sta menila, da je še zdaj
prazna.
Kadar toliko odideta, da že nista mogla videti v kapelo, v katero se je vendar
slišalo vse, kar sta bolj vpila, nego pripovedovala, ustavita se pod staro
hruško pred nizkim prelazom ter eden reče: "Saj veš, Kotlóvščak, da
so Koritnici naši vasi zato zdeli priimek Tožbánja vas, ker se vedno
tožujemo, poprej se je imenovala že od starine Lisičja glava, kar Čičev
Martin še zdaj pomni." -- Kotlóvščak odgovori:
"Kaj bi ne vedel! I nu, saj to ni nič hudega, zato ka je res, in mi se ne
sramujemo nobene tožbe, ker brez nje moremo toliko živeti, kolikor ptič brez
peruti ali riba brez vode. Naj govori naš kaplan, kar hoče, pravde so zmerom
bile in bodo. Kaj bi tisto! Pošten kmet brez poštene pravde ne velja nič.
Tudi ime Pravdanja vas je bilo nas že začelo po hrbtu udrihati. Prekleti
Slémenci so se ga bili domislili; Petrač je bil prvi. Ko moj oča, Bog
jim daj dobro, saj so na božji pravici, to ime zaslišijo, klobuk s kljuke,
palico v roke ter s kratkim pótem k sodbi. Povedali so, da se ta beseda
more presukniti še drugače, zelo zarobljeno, kakor jo nekateri že tudi
izrekajo ter nam zabavljajo s tisto otročjo uganko: 'Deset mož dve koži
vleče proti Pravdanji vasi.' Ako se to mahoma ne odpravi, ostala bi na
Tožbanjcih sramota večne čase. -- Vidiš, takega očeta sem jaz imel! --
Zakuri se torej pravda in tekla je tri leta in osem tednov brez dveh dni. Daj
ali ne daj -- Slémenci so bili nazadnje vendar izgubili. Plačevali so,
da so cvilíli kakor lesena kola. Petrač je bil povrhu še celih
štiriindvajset ur zaprt. Prav mu bodi! Česar je iskal, to je našel.
Zmrzljak, ali ni res tako?"
  Zmrzlják se oglasi: "Lejte, res! O dokler je živel dohtar Zavijač,
nam so šle vse pravde po sreči, kakor smo sami hoteli. Vse je bilo naše,
kamor smo prišli. Zdaj ni tako! Preglavica na preglavico leze. Saj znamo,
kakovi so današnji dohtarji. Vedno vpije: 'Daj, daj, plačaj!' Pa ni nobenemu
nič upati in tožba se pri njem toliko gane, kolikor kosec kruha v roki; vsak
dan je je manj: Jaz ne vem, če je poldrugo leto ali ka-li, kar je Zavijač
umrl?"
  Kotlóvščak reče: "Leto je minilo o svetem Jerneju, ko deró
komarja. Ka si pozabil, da so nam bili tačas Krkóvci iz te kapele
ponoči ukradli svetnika, za katerega smo se potlej zastonj z njimi pravdali?
Celo babe so dejale : 'Nikoli bi ne bil svetnik izgubljen, ako bi Zavijač
hodil še po zemlji.'
  "Menim, da ne!" vzdahne Zmrzljak. "Pod
  nobenim kmetskim zvonom ga ni kolikaj nebéščana, da bi svojim ljudem
tako lepo dobrótoval, če je treba, kakor je on znal. Za pravde in za
vse smo se mu priporočali ter nikoli ni odmajal. Tega svetnika mi je še zdaj
žal, dohtarja Zavijača tudi. Dveh tako potrebnih podpornikov Tožbánja
vas ni še nikoli imela in po vsem svetu bi ju zastonj iskala. Razloček je bil
samo ta, da božji mož nam je dajal vse na upanje, razen kar je stroškov
prizadevala streha njegove kapelice in tudi to smo jemali največ iz puščice,
kamor so mu dajali milostinjo popotni ljudje; a Zavijaču je bilo treba šteti
gotovino, da se nam je časi koža lupila. Vendar je vsaj tudi kaj vedel in kaj
storil. Izpod rok so mu šle tožbe, kakor bi repo rezal: omlatil je po štiri,
vsak drug dohtar po eno in še to stežka. Premisli nu, koliko smo si zdaj
siromaki s tem na zgubi, ko namesto desete pravde še prva ni v kraju! Verjemi
ali ne verjemi, jaz tožim Ložánčka že dve leti za pol mernika
ovsenih plev in še zdaj ni sodbe od nobene strani! Dohtarja nimamo pravega,
dohtarja! To je, to!"
  Kotlovščak pritakne: "Dohtarja in svetnika nam je tako treba kakor slepcu
vida. Ali pomagaj si!
Najdi ga, če ga moreš!"
  Zmrzljak reče: "Vendar bi se za svetnika morebiti še prej kako preleglo,
samo da bi dohtar bil! Poslušaj me, Kotlóvščak! Svet misli, da so res
dohtarji tako navihani. Kosmatega vraga so navihani! En dohtar bi na obilici
živel samo o nas Tožbanjcih, ako bi kolikaj hotel in znal. Kako ne bi?
Tožbánja vas ima enega in trideset gospodarjev na dobrih zemljiščih.
Razen nejevernega Reberníka, ki se nikoli ne pravda, redi vsak gospodar
po štiri debele tožbe, hvalo Bogu -- tudi po pet, če je volja božja. Nu,
recimo po štiri: to jih je sto in dvajset, ako ne štejemo onih treh
kočarjev: Izvásnika, Oplátovca in Žarína, ki
držé, ker so ubožnejši, vendar tudi vsak po eno ali po dve."
  Kotlóvščak dostavi: "In vsak teh trijeh, ko bi šlo po njegovem, rad
bi jih imel po štiri, če ne celo po dobrih pet. Dokler smo bili še z
domačim svetnikom založeni, Oplátovec je vsak večer pred kapelico
kleče prosil, da bi se opomogel vsaj do štirih pravd. In zdaj s tega namena z
romarsko palico in rdečo svečo za klobukom hodi vsako leto po dvakrat na
sveti Kum in po trikrat na sveti Záplaz k sveti Neži in k Materi
božji."
  "Nu, reci zdaj, če moreš, da nisem prav govoril!" beséduje
Zmrzlják. "In tudi to je, kadar prva tožba mine, za njo vselej pri nas
druga pride tako gotovo, kakor petek za četrtkom. Ali bi se ne mogel dohtar z
ženo in otroki ob tem po gosposki vladati in še v mošnjiček devati?"
  "Zlodej ga vzemi, če ne more!" odgovori
  Kotlóvščak, nogo predeváje čez prelaz ter odide po stezi, a
Zmrzlják po kolovozniku v Tožbánjo vas.
  Doktorand Kolenec. Kaj si je le mislil doktor
  Bežanec, ako je vse to razumel?
  Doktor Pipec. Recite: sveti doktor! Čast, kdor je časti vreden!
  Doktorand Kolenec. Mi, ki smo ž njim vred sami doktorandi in doktorji, torej
domači med sabo!
Nam tega vendar ni treba!
  Doktor Pipec. Bodisi za prvič! A naša pobožna pripovedka razločno govori,
da je sveti doktor Bežanec vse natanko slišal in razumel. Uverjen, da mu je
sam božji prst velel stopiti na oltar, ni čudo, ako je menil, da je na
oltarju treba ostati.
Kotlóvščakovo in Zmrzljákovo besedovanje mu je nadrobno
pokazalo, da Tožbánjce zelo peče dvoje, namreč izgubljeni svetnik in
pokopani doktor Zavijač ter da bi jim žal ne bilo niti stroškov ni truda ako
bi se dal zaslediti sposoben namestnik zlasti Zavijaču, ker so tako mrtvi na
tožbe, da jih celo hodijo po božjih poteh prosit. Ko to stvar v srcu razbira
in premleva, navdahne ga zopet visoka misel, kakor sveto poročilo brez
okoliša govori. Odgrne se mu namreč, da bi v kapelico ne bil mogel priti o
nobeni ugodnejši dobi, nego je zdajna; kajti živa duša tako zlahka iz
preglavice kmetov ne reši kakor on, ki utegne, ako hoče, oboje obenem
izvrstno sam nadomestiti: svetnika in doktorja, ker se je nekdaj učil
pravdoslovja in zdaj ga je Bog častito postavil na oltar. Hitro, kakor mu
poprej ni bilo nikdar navade, božji mož nakani o prvi priliki izvršiti, kar
se mu tako lepo samo od sebe ponuja. S tega poštenega namena ponižno
privleče iz torbe debelo, rdečo obrezano pravdoslovno knjigo, katerih je
štiri najpotrebnejše oprtiv prenašal po vseh deželah sveta. In v roko jo
prime, kakor je videl nekdaj, ko je še hodil k maši, da v cerkvi pristoji
knjigo držati kakemu učenemu svetniku. Tako pripravljen ter v božjo voljo
vdan čaka in gleda, kaj po sedaj pride na vrsto.
  Doktorand Kolenec. Povedati mi je, da sem zelo nestrpljiv, kako se ta čudna
zgodba razplete! A kaj je prosjak v Tožbánji vasi opravil?
  Doktor Pipec. Opravil je to, kar mu je Bog velel, ko ga je zapodil od
kapelice po kolovoznem potu.
Zmrzlják in Kotlóvščak namreč jedva prideta domov in že
najdeta vso vas pokonci. Od ust do ust, kakor ogenj -- piše sveta povest --
leti čudovita uovica, da je tako tajno zmaknjeni svetnik zdaj zopet na
oltarju, in sicer živ, morebiti zategadelj, ker bi rad ljudem nekoliko
povrnil, kar jim je žalega storil, ko ga ni bilo nad leto dni med njimi. Stari
in mladi Tožbánjci deró s prosjakom, izvoljenim poslom, na čelu
pred kapelico, da bi sami na svoje oči videli, kar so slišali pripovedovati.
Srce jim je glasno utripalo, kakor bi delalo v stopah, česar naša sveta
zgodba nikakor ne taji. Ko so bili pred svetnikom, prosjak najprvo oči
bogoslužno pošlje v kapelico, od koder jih obrne v nebesa ter s
povzdignjenima rokama zavpije, kar se mu je najkrepkeje treba zdelo: "Ozrite se
na ta preblaženi oltar in sami pogledite, slavni Tožbánjci in
Tožbánjke, možje in žene, mladeniči in deklice! Vi, ki ste bili
vselej dobrotni, kadar sem vas koli prosil masla, sala, jajc ali kruha, soli,
žita, moke in drugačnega daru ali strehe ponoči -- odkritosrčno govorite,
ali so moje stopinje danes k vam prinesle nebeško resnico ali peklensko
laž!"
  V tem slovesnem hipu vzdigne sveti doktor
  Bežanec desno roko na tožbánjski narod, mrmraje, kakor bi molil, ter
ga potem poblagoslovi z latinskimi besedami, katere je glasno zakrožil s
hripavim grlom: "Blagoslovi vas vsemogoči Bog oča, sin in sveti duh!"
  Med blagoslovom padejo na kolena žene in tudi možje, kateri so držali v
rokah klobuke že poprej, odkar so stali na tem posvečenem prostoru. Babice
jemó trkati na prsi, vzdihovati, naglas jokati, oči prevračaje, kakor
je sploh običaj o takih prilikah. Več je bilo solz nego veliki petek ali na
vseh vernih duš dan v cerkvi. Kadar ljudstvo zopet vstane, oči otiraje
nekateri z rutami, nekateri z rokavi, ženske z zastôri, neka stara mati
daleč tam zadaj celo z rešetom, zakriče vsi kakor vrabci v zrelem prosu:
"Živ, živ je, živ! Vrnil se je, bogvedi od kod!" Potem župan stežka zleze
na plot, ker je bil rejen mož kakor trebanjski Urekar ter se oglasi:
"Poslušaj me, Tožbánja vas! Tako nas je danes Bog osrečil, da imamo
vsega dovolj!"
  "Samo doktorja Zavijáča ne!" zavpije Zmrzljak iz množice.
  "Kdo ve? Morebiti polagoma najdemo tudi
  Zavijáča ali vsaj njemu dostojnega namestnika," lokavo odgovori
župan, kateri si vendar po vsej priliki nikakor ni mogel biti v svesti, kaj je
povedal s tem veletehtnim prerokovanjem; vsaj pobožna pripovedka nič enakega
neče namigniti: "Z veselja so tukaj že solze kapale," župan dalje reče, "a
jaz menim, da bi se veselje pokazalo tudi v svojem pravem oblačilu. Kakor smo
poprej vzdihovali, potem z glasnim vpitjem Bogu dajali, kar je božjega, tako
se zdaj v svetosti radujmo dejanski, a ne samo s plakom in jezikom!"
  Zadnjih besed še dobro ne izgovori, ko s plota izpodrsne, da se na glavo
postavi ter prekopicne trikrat naprej, trikrat nazaj. Sreča njegova, da je bil
na mehko padel! Prigovor je, da izgled za sabo vleče.
Tožbánjci so menili, župan je to naredil nalašč, ker se mu je po
njegovi modrosti kolikor toliko treba zdelo; torej so se enako za njim
prekopícevali vsi, mladi in stari, možje in žene, še otroci v samih
srajcah, katerim je šlo to opravilo najspešneje od rok.
  Tudi prosjak je odvrgel palico ter z vrečami prepet skopíčil na
glavo, kar je okornega moža stalo mnogo truda, a v podpori mlajših rok je
vendar izdelal.
Ta važna stvar je jedva z božjo pomočjo dovršena, ko župan, vesel, ker
nikdo ni zapazil, kako je bil po nezgodi vendar še nekam srečno padel, zgrabi
prosjaka ter jame z njim plesati, da se je zemlja tresla.
  Kdo bi mladini mogel dati kaj ljubšega nego sladki ples! Torej vsak
mladenič naglo prime svojo devo ter se z njo skokoma zavrti na čast
povrnjenemu svetniku. Tudi možje in žene se križem pomešajo, ne gledaje,
če je zgrabil vsak svojo ali ne; kajti Bogu na čast ni nič greh, kakor
vsakega krščeníka pobožno uči ljubljanska porcijúnkula ter
mnoga božja pota na zemlji. Brezzobe starice in nadušljivi dedci so ta dan s
petami ob tla ožigáli, kakor bi kačam glave trli. Ka morebiti niso
tudi vedeli zakaj? -- A vsaka stvar ima začetek in konec, minilo je torej tudi
to.
  Doktorand Kolenec. Ali sveta zgodovina vse res tako poroča, gospod doktor?
  Doktor Pipec. Od besedice do besedice, gospod doktorand!
  Doktorand Kolenec. Hem! hem! Ne bi verjel, da ne slišim iz vaših ozbiljnih
ust, gospod doktor!
  Doktor Pipec. Zakaj ne?
  Doktorand Kolenec. Zdi se mi, kakor bi vsi
  Tožbánjci bili neumni, če se niso morebiti celo rogali svetemu
doktorju Bežancu.
  Doktor Pipec. Oboje so jim podtikali tudi njih sovražniki, zlobívi
Krkóvci, a ker naš verjetni pisatelj o tem nikoli ne zine, torej
klevetavim Krkóvcem ne moremo pritegniti, ker si je misliti, da oni v
svetnem tobotanju trebuhu na korist niso bili niti kolikaj sposobni razumeti,
kaj je navdušeno srce.
Ali se ne pripeti često, da glupi svet navdušene može, kateri visoke misli v
sebi nosijo, imenuje brezpametne? Kako se je godilo Kolumbu, preden in tudi
potem, ko je bil našel Ameriko! In koliko je prebil Gutenberg, dokler je
izvršil svojo božjo umeteljnost katera je svetu prižgala novo luč! Kaj je
trpel Galileo Galilei, ker je učil, da se zemlja suče okoli sonca, a ne
velikansko sonce okoli našega drobnega planeta! Navadnim smrtnikom so
plemenítejši duhovi tista knjiga, ki ima sedem pečatov, gospod
doktorand!
  Doktorand Kolenec. Vendar se mi upira misliti, da bi imeli
plemenítejši duhovi s plesom in skakanjem posel. Kdo je slišal, da se
tako neumno svetniki časté? Oprostite, gospod doktor, da mi je beseda
"neumno" zopet ušla.
  Doktor Pipec. Zakaj se vam zdi ta čast neumna? Ali ne veste, da so narodi
že od nekdaj s plesom slavíli bogove? Nam li sveto pismo ne
pripoveduje, kako je celo kralj David poskakoval pred skrinjo miru in sprave? A
tako daleč nazaj v stare čase ni treba ni sezati, ker še danes ta običaj
vlada med nami. Blizu Čabra, dva dni hodá od Lóža, nad
Plescí, je gora z romarsko cerkvijo, posvečeno Materi božji. Semkaj se
zbere, kadar je proščenje, Hrvatov kakor listja in trave ter o godbi z
mešičkom od ranega jutra do poznega večera poigravajo majki božji na korist
in poštenje.
  Doktorand Kolenec. Bodisi torej ples, ker ga tako izvrstno zagovarjate, a
čemu je bilo treba prekopícevanja, gospod doktor?
  Doktor Pipec. Jaz plesa nikoli ne zagovarjam, če ni pobožen. A kar je do
prekopícevanja, ne znate li, da gleda Bog samo preprosto srce in dobro
voljo, katere so Tožbánjci res imeli z vrhom.
  Nego zopet se vrníva pred kapelico! Plesú je bilo jedva konec,
ko župan ukaže, da štirje krepki mladeniči vrhu ramen vzdignjejo prosjaka,
Tožbánji vasi zdaj nad vso mero čislanega, ter ukáje, "živio"
in "slavo" hrumeč nesó domov, kjer so mu potlej stregli zvesto kakor
bolnemu očetu ali porodni ženi ali kakor bečele trotu, kadar se rojiti
pripravljajo. Po sedaj bi mu že ne bilo nikoli treba za palico prijeti in
vreč oprtiti, ako bi ga ne bila priganjala stara navada. Saj veste, gospod
doktorand, kaj uči prigovor: komur se prosjaška palica v roki ugreje, ne
odloži je do groba, če ima tudi vsega toliko, kolikor ta mož, ki je zastonj
dobival obleko ter vsak dan v drugi hiši gotovo hrano in streho. Vrstil se je
namreč okrog vseh gospodarjev kakor čednik od svetega Jurija do svetega
Martina. Povest nam obširno ter zadovoljna oznanja, kako so mu srečni kmetje
dali ta užitek do smrti na vso Tožbánjo vas, razen Reberníkove
imovine, celo v zemljiške bukve vpisati; a vse njegovo delo je bilo, da je
pričal, kadar je bilo treba, kar se je pač godilo, sam Bog vedi kolikokrat,
kako je našel doktorja Bežanca na oltarju. In súčimo stvar, kakor nam
je drago, tajiti vendar ne moremo, njegova zasluga je res velika. Da ni o
pravem hipcu on prišel povedat, morebiti svetnik zopet kam pobegne, preden bi
ga bilo moglo spaziti katero koli tožbánjsko očesce, kar se je tem
verjetneje zdelo vsemu svetu, ker ga Zmrzlják in Kotlávščak
nista videla, četudi sta v dolgem pogovoru stala blizu kapelice, kakor sta
sama prisezala vsakemu, kdor je utegnil ali hotel poslušati. Zakaj bi se torej
smelo kolikaj dvomiti, da se je povrnjeni pomočnik prvič hotel slavno
razodeti baš po izvoljenem prosjaku edinem, a po nikomer drugem?
  Doktorand Kolenec. Kdor na vse strani učeno presodi, kar ste povedali o
svetem doktorju, ne more se ubraniti misli, da je on prejšnjemu pomočniku res
vendar bil neizmerno podoben -- recite, kar hočete -- ker se je o njem
vesoljna vas tako zelo motila, če to ni morebiti baš kako nebeško znamenje.
Kaj menite, gospod doktor?
  Doktor Pipec. Ako pismo govori, da brez čuda ne spade vrabec s strehe, las
človeku z glave, kako bi se torej mogla tolika stvar goditi sama ob sebi. Zato
se ne posmehujmo, da se živ krst ni domislil zahtevati, naj bi možje
preiskali do trdnega, če je Bežanec res tisti svetec, kateri je bil izginil,
ali ne. Resnica tolike globokosti se ne preiskuje, ker trebé, da jo samo
v božjem strahu verujemo. Punktum! Še tega niso zaslédili, da si je
obe nogi odhodil, ker je že z rojstva bil nad kolenjo zgibo res dolgovezen, a
doli niže do same plésne (podplata) siromak tako zelo kratek, da je
meril jedva malo ped otročjih prstov. Svojo dolžnost je zvesto opravljala
tudi njegova ohlapna suknja, ki je zaradi zbrušenih golén sezala do tal
presvetega oltarja v kapeli. A razodenem li vam do kraja, kakor se je godilo,
pristaviti je z bridkostjo, da odkritosrčna zgodovina srdito poroča, kako bi
sam nejeverni Reberník to stvar bil rad vedel stokrat bolje nego vsi
ostali Tožbánjci. Ogrozni, trdovratni grešnik se tako popisuje v
izvoljenih knjigah: bil je dolgopet, sedemdesetleten, a še trdnokost in žilav
starec, dasi že bel kakor golobec in beder tako tankih, kot bi dvorogljate
vilice vanj zasadil.
Nezmotna Ijudska govorica trdi, kar se nekako tudi med vrsticami našega
pisatelja svetlika, da je utegnil biti rodu tistih strašnih ljudi, ki so Boga
križali, zaradi česar si je ves bistroumni svet šepetal, da ima na hrbtu
pasji rep, katerega vedno tají kakor kača nogé. In po vsaki jedi
je baje oslinil prste leve roke ter z njimi se umival po obrazu, okoli oči in
po laseh kakor izkušen maček, preden se vreme izpremeni.
  Tak je bil ta mož! Reberník je tedaj krta čakal, motiko nad glavo
držé, pod kapelico v neki sódolini svojega travnika skriven, ko
je bogoslužna Tožbánja vas prigrmela častit vrnjenega svetnika.
  Psorepec ušesa polagoma vzdigne ter kvišku pogleda, ves radoveden, kaj
znači ta hrup in potlej se prikrade gor više za krsíkov grm, od koder
nezapažen vidi in sliši, kar se je počenjalo. Ko množica naposled izgine,
pogan z motiko na rami prileze ter svetnika jame pokrit premišljati najprvo iz
daleč, oko nagibáje zdaj na levo stran zdaj na desno, kot bi premerjal
kako poslopje od ogla do ogla; pozneje se z mačjimi koraki primakne do samega
praga, od koder božjega človeka zopet na vse strani ogleda tako do dobrega,
kakor bi se ga pripravljal kupiti. Kadar molče zvrši to delo, nejevoljen
odmrmra po zavrtih in pred neko apneno jamo postoji ter potlej zopet grede
reče sam s sabo: "To se zna, da sem ga! Že poprej sem ga nekje videl. Samo se
ne morem, treska, domisliti. Čakaj, čakaj, ti neobíč grd, pokora
zagátna, ti! Kaj te je prineslo semkaj na oltarček, in te je? Kdo je
bil póte pisal ali poročil? I nu, kje sem ga že videl, kaj deste? Svet
prav govori: stara glava, pusta glava. Res je to! A ko bi sekire namesto dežja
padale z nebes, domislim se vendar!
Ni krágulj, da bi se ne!"
  Takisto se je prepiral ta peklenščak in ako se ne motim, klel je tudi, ali
zato, ker mu je bil krt ušel, ali morebiti, kar je še verjetneje, ker se mu
novega prebivalca v stari kapelici ni nič treba zdelo.
  Doktorand Kolenec. O, zato, zato! Ne menim, da bi ta vrážjak
zavídljivi svetemu doktorju namerjal kolikaj dobrega ocvreti.
  Doktor Pipec. Niti jaz ne menim, dasi celo slavna povest, ki zmerom Bežancu
pošteno pritrkava, ni zamolčala, kako je bila zdaj baš tista njegova slaba
ura, v kateri bi se nikakor ne bil krčil z jajci in maslom, niti ne z mastjo
zabeljene ocváre, ako tudi je bil petkov dan; kajti na ves jezik je
rečeno, da jedva sovražni starec odleze, ko lačni svetnik pazljivo okoli
sebe pogleda, in kadar se uveri, da je zopet sam, naglo razveže torbo svojih
dušnih in telesnih potreb, iz katere prinese dar usmiljene krčmarice v
Lokánjem selu, namreč lepo krivíno mesene klobase in
urézanico črnega kruha ter začne tako spešno z usti gibati, kakor bi
za tri dni vkupaj molil.
  Doktorand Kolenec. Sreča, da kmetje niso videli, kako se njih pomočnik s
klobasami petku v bran postavlja!
  Doktor Pipec. O, še drugačne stvari bodo videli in slišali, samo
potrpé naj malo.
  Doktorand Kolenec. Razbistrite mi zdaj, gospod doktor, ali mu je zelo ugajalo
tožbánjsko veselje.
  Doktor Pipec. Morebiti vam ne bi, ka-li, gospod doktorand? Kdo torej sme vanj
kamen poriniti, če se mu je dobro zdelo? Samo ko so mladeniči nesli prosjaka,
izpočetka ni hotel prikimati, a globoko premišljáje vendar potem v
duhu spleza do nepromične sodbe, da v zadnji meri tudi to kakor vse drugo, kar
se je govorilo in delalo, v resnici leti nanj, česar nikdo ne izpodmakne, ako
si nos odgrizne.
  Doktorand Kolenec. A kako se je držal, ko je
  nejeverni Reberník okoli njega vohal?
  Doktor Pipec. V Ljubljani je bil krojač, po imenu Željko, Bog mu daj obilo,
tam kjer je, saj že trave ne tlači. Od poroda tako razkódranih las
kakor ovca in sájavega lica kakor cigan, svojo kožo vrhu tega še tudi
sam počrni ter odide v Tirole in tamkaj se ljudem jame kazati za gotovo
plačilo, da je pravi mur (zamorec) iz Afrike. Če ga je kdo ogledoval, mislite
li, da je kolikaj Željko trenil z nosom ali ušesom. Nikoli! Mirno se je
vedel, kakor je bilo takemu resnemu poslu treba, kar priča neki njegov znanec,
ki ga je videl pri tem delu. Takisto se je držal tudi Bežanec pred
Reberníkom, da li naša verjetna pripovedka res ne išče pomečkati,
kakor bi se vendar ne bil malo pribojával.
  Doktorand Kolenec. O tem krojaču sem že slišal. Govoré, da ga je na
zemlji posebno veselilo, prenarejati kožo, kakršno je Bog ustvaril. Nekdaj
baje kupi konja, tako belega, da nobene dlake ni imel črne ali rjave na sebi.
Ko ni bilo krme, novcev še manj -- kaj se je prevržljivec domislil! Belo
kljuse namaže povsod z jako zeleno šaro (barvo) samo zato, da Ljubljančani
potlej niso zapazili, ko ga je pasel po njih košenícah, ker je bila
trava in konj oboje enako.
  Doktor Pipec. Res je tako počenjal. -- A tudi med Tožbanjci so se danes
godile nenavadne stvari, ki jih zgodovina krepko in vestno popisuje. Kmetje se
namreč jedva s prosjakom na ramah vrnejo domov, ko občinske odbornike takoj v
sejo povabi župan, s katerim smo se že pošteno videli pred kapelo.
Tepéžkan so mu rekli; kajti dokler je mladóval, ni še bil
zavalúšnega telesa, nego v temnih nočeh je celo skokonog zahajal
dekletom nagajat pod okna, od koder ga je bilo časi treba zapoditi z ocepkom
ali polenom v roki ter nekolikrat še huje pretepéžkati. Zato se ga je
bilo prijelo ime, katerega se ni potlej do smrti mogel otresti, kolikor bi rad
bil plačal, ker je bil imovit človek; tudi pravdati se je že često mislil
-- a pomagaj si, ko nikoli ni do trdnega zvedel, kdo mu je pritisnil ta
grdogledi pridevek.
Izbran je v župana bil samo s tega modrega ozira, ker je edini med sosedi
mogel zalagati osem vélikih poleg ene male pravde. Naš razumni
Tepéžkan je potreboval občinskega hlapca Rožanca, ki je nosil obe
nogi na vnanjo stran toliko zakrivljeni, da bi se zlahka bilo med njima kolo
zatóčilo. Tega zdaj pokliče ter v svoji pravici in oblasti naglo
zapodi z okovanim kravjim rogom po vasi, da je od Izvásnikove koče do
Gázibrodove hiše krivénčil in tako prekleto na dolgo trobil,
kakor bi izraelskemu kraljestvu oznanjal tri sveta leta obenem. Rog je
vreščal, Rožancu pohajalo sape, a k županu je skokoma hitelo vse
Tožbánje selo, tudi žene, celo dekleta in otroci.
  Tako je bilo vselej, kadar so zborovali; samo
  nejeverni Reberník, čitamo, da se ni dal nikoli
  spregledati med njimi: grešni odurnež je vedno hodil po svojih posebnih
okljukih. Ljudi se natepe v sobo, da je bila natlačena kakor meh s proseno
moko, če mlinar prevelike merice ne vzame. In župan sede gor v kot za mizo
pod stekleno podobo sodnega dneva ter ob desnico poleg sebe posadi prosjaka, ki
se je njegovim priznanim zaslugam samo v ta imenitni dan za nameček dovolila
tudi odborniška čast, katere junak potlej ni pozabil, dokler je hodil po
zemlji; a na levici se v navadni prostor dene občinski pisar Trímož.
Imenoval se je zato tako, ker so dejali, da treh dobrih mož delo opravlja;
kajti poleg svoje navadne službe je obenem tudi raztrgane škornje trdil in
stare peči prekladal, kadar ni bilo v pisarnici prevelikega posla; obetali so
mu celo, kadar kapelico dozidajo ter vanjo postavijo orgle, da bode on meh
vlekel. Niže se razvrste, največ kakor kane, ostali svétniki in
svétnice; kajti bile so tudi one med njimi, zaradi česar pametna
zgodovina Tožbánjcev ne more prehvaliti. Na mizi je čakal kozji
zvonec, da bi v zboru tako zvesto in brez najmanjše bojazni ustrezal svojim
glasnim dolžnostim, kakor da je od čistega srebra. Zanj torej prime
Tepéžkan ter precej trdo pozvoni, prične važno sejo in brez dolgega
oščávanja vpraša, kaj bi se komu najpotrebneje zdelo o svetniku --
večna hvala mu bodi! Knjiga naše resnične prigodbe piše, da se na drugem
koncu mize prvi oglasi Marko Bogobáznik in tako požene svoje puste
modrosti neukretno besedo: "l nu, svetnik ima strešico in oltar, česa
potrebuje še povrhu! Tako bi jaz mislil. Če morebiti kak Tožbánjec,
ki je bogatejši s pravdami, kaj boljšega ve, kaj nismo zato prišli, da se
pomenimo? Ali ni res tisto? Vselej so rekli: da se zvon spozna, treba slišati
dve resnici. Ne verjemite, da bi svetnik bil našo navado že pozabil! Kakor ga
zdaj ni bilo nekaj mesecev med nami, vendar je poprej dosti dolgo poslušal in
gledal Tožbánjo vas. Edini Čičev Martin pametuje, kdaj so ga bili
naši predniki v Rádovljici kupili. Zini, Martin, ali je ali ne!"
  Ogovorjeni Čičev Martin, do stoleten, zelo nizek možiček, ki je imel
toliko zob v glavi, kolikor žaba volne na trebuhu, da se mu je torej mehka
brada vselej nosa dotikala, kadar je kaj glévil, ob visoki leskovi
palici prileze izmed poslušalcev ter počasi jame iz praznih ust
pripovedovati, kolikor je koli mogel po moški, in reče: "Res je, res! Ka ne
vem, kako ga je bil Skočír prinesel na tovoru, lepo v slamo zavitega,
po stari cesti -- novo smo potlej naredili semkaj gor od Grebeníkovega
korita? Še zdaj, kakor bi se danes godilo, vidim Skočirja, Bog mu daj luč
nebeško, in tudi njegovo sérasto kobilico, ki si je bila drugo leto
potem na Pétražah levo nogo zlomila nad prednjim kolenom.
Božíčka so imenovali moža, ki nam je svetnika izdolbel iz celega kosa
najlepše lípovine, ko je drevo še rastlo. Zato je tudi bilo treba
odšteti zanj šmarne petice in odmeriti dve četrtinki ječmena
šestovrstnika, preden smo ga k rokam dobili. Tako je bilo!"
  "Zdaj sami vidite," zadovoljen povzame Bogobáznik, "da ni pritekel ta
sveti zajec danes prvič v tožbanjski zelnik. On že ve, kaj moremo in česa
ne moremo. Kolikor je dobival poprej, toliko mu dajmo zdaj; več ne smemo, ko
bi tudi utrpeli, da se ga kaka nova pravičica ne prime. -- To je pametno!
Komur ni prav, toži naj; saj ve, kje in po čan se pečati delajo, če je
svetnik!"
  Pobožna pripovedka je na tem mestu pač malo čemerna, kajti drugače se ne
bi niti spodobilo, a vendar v svoji potrpežljivosti zopet ne tako razkačena,
kakor bi se poštenjak morebiti nadejal z njene svetosti, ker je nevedni kmet
samo preprosto govoril, ne hudobno, in ker vsi pravoverni Tožbánjci,
kar tudi ona potolažena dalje pripoveduje, o tej priliki grozno zaplapolajo,
kakor bi ogenj v slamo vrgel ter posebno vse vrle Tožbánjke od prve do
zadnje.
  Iz teh pravičnih žen se je debela teta Plenica po duši in zlasti po telesu
tako odlikovala kakor obila pogača iz drobnih opréšic. Že njeno ime
odkriva, da je mlajšemu zarodu Tožbánje vasi baš ona pomagala
pripótovati na ta žalostni svet zaradi česar je bila v toliki
zasluženi slavi, da je uživala stanoviten prostor v občinskem odboru, kjer
je Trímož njene besede natanko zapisoval. Poprej je sedela poleg
pisarja, da mu je vedno v pero gledala, če dela prav ali ne, zlasti kadar je
njene govore izročal nesmrtnemu spominu; a danes je stolovála pri možu
prosjaku samem, kateremu je zmerom kaj na uho pripovedovala, kar je tudi vedel
spodobno čislati. Razen te občanke je dosmrten sedež poleg prvega
svétnika imela edina županja, ustvarjena vse drugače, nego si take
oblástnice po navadi mislimo; kajti bila je dolga, suha,
kljukonósa žena. Če se je res malokdaj v sejah oglašala, imamo
verjetne svedoke, da ne zategadelj, ker morebiti ni vedela kaj reči -- saj
zgóvorni so vsi ženski jeziki -- nego samo s pravičnega ponosa, kar so
njene strupovite sovražnice po krivici imenovale ošabnost. Poudarjala je, da
zánjo govore srebrna usta, ki so baš pripomogla, da se je primožila k
županu, kateri naj torej namesto nje stopi na prste, ako je treba. Tako se je
često pripetilo, da kadar je ona kaj hotela povedati, zinila edino to: "Moj
dedec ima besedo!" Razumni Tepéžkan je potlej vselej pohlevno vstal in
hrabro modroval, kakor ga je bila poprej naučila, da je torej vendar vsa
Tožbánja vas plesala po njenih goslih. Danes je molče poslušala, ker
se ni poprej utegnila pogovoriti z možem, kateremu ni toliko upala, da bi
mogel brez nje kaj pametnega v pródaj postaviti. Imela je tedaj sama
teta Pleníca med vsemi Tožbánjkami o tej priliki zakonito
oblast, krepko se oglasiti, in res je to dolžnost opravila neustrašeno kot
najboljši govorec.
  Bogobáznik -- tako piše poročilo -- jedva začne, ko ga ona mahoma
bistro pogleda ter natakne velike naočnike, brez katerih v seji nikoli ni
odprla ust svoje učenosti. Kadar on umolkne, zagrozi se bogaboječa žena s
tako pravično srditostjo, da z rokama vrhu glave ploskne ter zavpije, kolikor
je koli utrpelo nje prostorno grlo: "Baba in babica sem, torej dvakrat baba ter
dasi vdova, nimam právdice, kar bi jo kdo za psom vrgel, razen tistega
prepička z báčevo materjo Košáro za suknen svitek, vendar tako
zagovedno bi nikoli ne izpregovorila!
Bogobáznik, ali te ni goza, da bi s tvojih besed zadela nesreča tebe in
vse nedolžne sosede? Pozabil si, kako je bilo predlansko leto na Kovornem, ko
je hodilo strašit, da se Bogu smili! Časi je opolnoči od Prhájeve
mlake krvavo stegno brez bedra prijezdilo na pisanem Ništarcu, ki je ob kraji
votel, na sredi ga nič ni; časi strašna kosmata brada brez las in brez glave
-- Bog nas hrani in sveti Anton! -- od Kráčic do Raztéznikove
smreke cesto pometala tako z veseljem kakor nobena dekla; časi uboga obsojena
duša, v dolgih škornjih vsa skrita, z lesenim izzuvalnikom, zadaj privezanim,
sedela pod Metelíževim orehom ter jokala tako bridko, da Bog nam
pomagaj. In kadar je vstala, hodili so ti pogubljeni čevlji sami brez nog po
vasi od hiše do hiše, kjer je izzuvalnik potrkal na vsaka vrata, če niso
imela morske noge, da nobeden človek ni dahnil od samega trepeta.
  Čemu se je to godilo? Kaplan je res dejal; da za tisto, ker se tudi
Kovôrniki radi pravdajo. Verjemi kdor hoče ali more -- jaz ne! Zato je
bilo, zato, saj mi je Oplénova osebénica Stržína
pripovedovala, ker so bili ključarji pozabili šestico davka plačati od
cerkvé svetega Donata, ki se mu je potlej tako hudo godilo, da je sirota
bil zanj rubljen. Vendar je narejen sveti Donat samo v podobi na platnu; a
tožbánjski pomočnik je ves drugačen korenjak, če premislimo. Kaj ni
storil mirakeljskega čuda, katero smo vsi gledali na svoje oči o belem dnevu?
Kaj nismo pred njim od veselja plesali po nogah in po glavah, kadar nas je
prekrižal in tako milo, da so nam v očeh solzice igrale, po latinski
zazvénčal: "Venedi teh špirtu santu!" Bogobáznik, ali si
tiščal ušesa in trdovratno mižal, ker nič ne veš, da je živ prišel od
ondod, kamor ga je bilo mrtvega neslo po božji volji? Zdaj vsi vidimo, tisti,
ki rabimo naočnike, in tisti, ki jih ali še nimajo ali jih ne bodo nikoli
imeli, da nam ga res niso bili ukradli Krkóvci, katere smo torej po
nedolžnem tožili, siromake, Bog. nam grehe odpusti! Bogobáznik,
Bogobáznik, ti se nič Boga ne bojiš!"
  Ko bistroumna Pleníca usta zapre ter naočnike vzame z nosa, hitro vse
Tožbánjke, stare in mlade, grde in lepe, zakriče obenem:
"Bogobáznik, Bogobáznik, ti se nič Boga ne bojiš!"
  "Ni Boga ni božje besede, to je nam odbornikom vsem pokazal!" pristavi
prosjak, ki bi zdaj svoje telo morebiti rajši bil pod pazdubo prijel ter z
njim šel k Mazincu v krčmo na polič dobrega vina; a ker je bilo treba tukaj
sedeti, mislil je, da vsaj ženam se ne more pod koš dati, in zavpil tako
živo ter krepko, da so mu od tega dneva rekli Žikrep, katero ime so potlej
svete knjige raznesle daleč po krščenem svetu, celo dol v turško zemljo.
Tako se mu godi, kdor je imeniten!
  Doktorand Kolenec. Gospod doktor, kar je res, to je res. Pleníca zna
govoriti, da bi jo bilo vredno poslati v državni zbor na Dunaj.
  Doktor Pipec. Zategadelj naš pisatelj obširno poroča, kako je bil zelo
preplašen Bogobáznik. Vsak lasec mu je imel svojo kapljico, tako se je
potil. A vendar zopet vstane, četudi bojazljivo, in da bi prejšnjo svojo
nepremišljenost malo pogladil, jame besede takisto previjati: "Poslušajte me
nu, žene! Dajte si dopovedati, možje! In vi, prijatelj, ki se vam je svetnik
prvemu pokazal! Saj beseda ni konj!
Kako se moremo kaj poméniti, če grmečega Boga ni čuti med nami?
Vselej so dejali: 'Modrost je začetek božjega strahu!' Jaz nisem takisto
mislil, da bi svetniku morebiti kako kaj zabavljal, Bog mu daj zdravje! Saj
vemo, da brez njega toliko opravimo, kolikor kak oreh pri žabi. Kaj bi se
ménil! Hotel sem povedati, kakor bi se nam ne bilo bati, da bi zdaj spet
kam ušel, ker se je živ in sam ob sebi vrnil od ondod, kamor ga je bilo
mrtvega neslo po božji volji, kakor je rekla naša teta Pleníca, ki vsi
vemo, da je pametna žena. Takisto sem jaz mislil, vidite!"
  Doktorand Kolenec. Kako se je dalje vršila seja, gospod doktor?
  Doktor Pipec. Sveto poročilo piše, da za
  Bogobáznikom vstane Zmrzlják, kateri je s Kotlóvščakom
vred bil tudi občinski odbornik, in reče: "Bogobáznik zdaj prav in po
pameti govori, kakor je poprej neumno verížil. Vse nam kaže, da
svetnik se je povrnil res, vendar samo zato, ker misli pri nas ostati. Ali si
mož ni poskušal, če je hotel, dovolj sveta, odkar je bil pobegnil? Kdo ve,
kako se mu je godilo pri neznanih Ijudeh? Morebiti časi ni toliko imel, da bi
si bil enkrat zakuril tobaka. Med nami je star prigovor: 'Kdor si obilo
prebira, tak si malokdaj prebere.'"
  Naglo se potem oglasi tudi Strigoj, ki je znal
  toporišča delati: "Mene vprašajte, mene, kaj so tuji ljudje! To vem jaz,
ki sem v poprejšnjih letih od svetega Mihaela do svetega Jurija drva sekal na
Hrvatskem. Zmrzlják je dobro zadel in vse tako je."
  "Ni tako, ne!" zavpije Razhúdnik, ki je imel blizu ceste zidano hišo.
"Če si ti hodil tam po Hrvatskem, Strigoj, kaj ti je bilo hudega? Ali ni vsak
človek vedel vsaj povrhu, kaj mu pripoveduješ, in tudi ti, kaj on govori?
Bratec moj ljubi, ko bi naš svetnik bil z menoj šel, z menoj, tja na
Štajersko, in onkraj Náprha, ali gor med Korošce, koder je sam Nemec
do Nemca, kakor bi jih nasejál, ki ne more po božje izpregovoriti
nobeden, potlej bi on zvedel, kako se moli kozja molitvica, potlej, če nemški
ne zna! Toliko so me razumeli, kaj pripovedujem, in toliko je meni šlo v
glavo, kar so oni z menoj govorili, kakor bi se s plotom prepiral. Tako je,
vidiš! Tudi tisto je težko verjeti, da bi se res mislil svetnik za vselej
tukaj ustaviti, če mu damo oblast, počenjati, kar bi se njemu zdelo. Kaj
niste še nikoli videli, kako bečele, kadar so roji, časi od kod človeku
pred nos prilete na kako vejo? Vendar, če ne priteče s panjem, kateri se
namaže z medom in materino dušico, da jih lepo ogrene, prebito hitro začne
živalca peruti razgibati, in potlej Bog z njimi! Išči jih, če veš, kod!
Naš svetnik je tudi tak. Zdaj ga imaš, zdaj ga nimaš, kakor tisti prigovor:
'Pes in izgaga sta šla v Rim; pes je prišel, izgage ni.' Morebiti nismo tega
že sami poskušali? Odgovorite mi! Zdaj ga spet imamo, hvalo Bogu zanj! --
Lôvi ga, je slab mož, drži ga, je dober. Držati ga je treba; saj smo
ga dolgo krvavo pogrešali!"
  Za tem govornikom ledje svoje modrosti prepaše Kotlóvščak in
začne: "Razhúdnik je najbolje besedo zasadil. Kaj bi ne, ker je dohtor,
ki ni do zdaj še izgubil nikoli nobene pravde! Res ne kaže svetnika iz rok
puščati; samo to je, kako bi ga privadili, da spet sam od nas kam ne
popihne?"
  Zdaj župan tako skrivaj, da je videl obilnejši del zbora, pogleda svojo
dolgo ženo, katera takoj zapazi, da je povprašuje, ali mu je svobodno vstati
in govoriti ali ne. Županja vse to sicer malo nerada umeje; a ker je bilo
očito, da mnogi Tožbánjci s teto Pleníco vred že natanko vedo,
po čem je Tepéžkanovo mežikanje, zatorej mu, nejevoljna sicer, a
vendar pritrdi z levim očesom in župan se potlej samooblastno povzdigne ter
mogočno oglasi: "Kotlóvščak bi rad zvedel, kako bi se naredilo, da
svetnik kam ne uide. Temu je lahko votek najti. Razumnih ljudi sem slišal:
'Tvoja glava, tvoj svet.' Ako nečeš ostati zlepa, ostani zgrda, kadar vidiš,
da si potreben!
Ali nismo Gládežu in Kozoglavu kupili tiste perutničaste sulice, da
namesto nas hodita ponoči na stražo, ker so babe dejale, da jih je strah
samih doma?
  Ujna Tesla med poslušalkami hitro zavrne župana: "Katere babe? Kako je to,
da bab takrat ni bilo strah, ko vas je šlo časi pol vasi k dohtarju v
Ljubljano, od koder vas ni bilo po dva, po-tri dni? Tudi ste prišli vsi tako
pijani, da ste mački teta dejali. Uboge babe pritikate povsod, kjer nas je
toliko treba kolikor vozu petega kolesa. Tepéžkan, radi nas imate,
radi, četudi se delate na videz, kakor bi vam samo v preglavico bile na svetu.
Svoje žene vprašaj, kje je strah doma in kateri zelnik rodi najboljše
tožbánjske glave! -- Ali bi rad še kaj zvedel?"
  Ta govor zbudi veselost in smeh po zboru. Župan je dovolj čutil, da ga je
Tesla pri polti usekala; a da je stvar dobila nekoliko lepše lice, tudi on se
je po sili držal na smeh, kateri je torej bil precej kisel. Zgodovina odkrito
priča, da se je Tepéžkan res bal svoje žene bolj nego vseh strahov in
vedel je siromak že zdaj, koliko neusmiljenih besed ga čaka, če morebiti ne
celo palica, zaradi nesrečne Tesle, kadar samega prédse dobode
županja, katera je iz edinega očesa v glavi nanj streljala tako srdito, kakor
bi se za hribom bliskalo. On se torej najprvo malo odkašlja in kadar zopet
zbere nekaj sape, katero mu je bila jezična govôrnica vso zaprla, jame
nadaljevati: "Bodisi tako ali tako, tisto vem, da imata Gládež in
Kozoglav po toliko plače na leto, po kolikor trije čedniki ne. Sam Bog zna,
kako sta zastonj med nami do zdaj redila trebuhe! Vzameta naj torej vsak svojo
sulico ter gresta pred kapelico in potlej bi ga rad videl svetnika, ki bi mogel
tema hrustoma pobegniti, če je tudi v božji milosti zapisan tako globoko, da
njegove svetinje vsako noč po trikrat preletavajo od cerkve do cerkve!"
  "Tepéžkan tudi ve, kaj govori, ne samo soseda Tesla," reče strina
Ruváča tam zadaj pri vratih. "Gládež in Kozoglav naj stojita na
straži ponoči in podnevi. Tako bodi, možje! Ni pes, da ga ne bi ustavila,
ako bi se morebiti res domislil perutnice razpeti, kakorje Razhúdnik
prerokoval!"
  Ko Ruváča umolkne, Bogobáznik še enhrat stopi na prste. Sveta
pripovedka oznanja zelo nepristransko, da ta mož kosti svojega telesa vzdigne
zdaj obilo pogumneje nego v poslednjem govoru in takisto beseduje: "Poprej ste
bili vsi name planili kakor sršeni. Menite li, da ne bi zdaj mogel jaz na vas,
ako bi kolikaj hotel, ka-li? Naj pogubim vse pravde, kolikor sem jih od očeta
prevzel, kolikor sem jih sam pritrudil in kolikor jih še prigospodarim, če je
volja božja; naj me hodi mora tlačit, ako se mi ne zdi preglávičen
greh, okoli svetnika stražo tako postavljati kakor okoli kakega ujetega
razbojnika! Premislite, kaj počenjate, da vas božja roka ne potiplje!
Usmilite se nedolžnih otročičev, možje!"
  Zapisano je ostalo, da so te besede zelo potrle vse Tožbánjke in
Tožbánjce, kolikor jih je bilo na sedežih in kolikor na nogah, posebno
župana, ki ga je tudi pekla poprejšnja zadrega s Teslo, da je torej molče
premišljal in v mizo srepó gledal, kakor bi izgubil svoje štiri take
pravde, katere, je že mislil, da ima v žepu. Naposled se vendar
Kotlóvščak pojunači in jame tolažiti: "Ni še taka huda zabrega, ne,
kakor je Bogobáznik rekel! Saj nismo še nič ukrenili. Pogovorimo
prosjaka, da to delo prevzame; on ga je vreden! Svetnik se ni razodel
Tepéžkanu, dasi je župan ter dasi ima največ in tudi najboljših
pravd med nami; jaz in Zmrzlják sva zastonj oprézovala tam pred
Ognjetovim prelazom tako blizu kapele, ker božja volja ni bila, da bi ga mi
grešniki prvi oslédili. To je bilo prosjaku spravljeno, zato njega spet
na cesto odpravimo! Svetnik mu naj pove, kaj misli in kako bi rad imel, da bi
nam ne bilo napak in tudi njemu prav, če se vam greh zdi
Gláde<190>a in Kozoglava pošiljati."
  Prosjaku Žíkrepu so te besede tako ugajale, da se mu je razlil
sončen smeh po obrazu, kakor ciganu, kadar sekirico najde, ali kakor
poštenemu Slovencu, kadar kje zaleze kako dobro, staro besedo. In sveto
poročilo posebno poudarja, da je že od mize vstajal. A kaj pomaga, ko
neusmiljena teta Pleníca zopet naočnike natakne ter krepko reče:
"Kakšen greh? Povej mi, Kotlóvščak! Ali je o veliki noči greh, ko
pred božjim grobom pokriti vojščaki stoje z mečem in sulico! Ali ni vse to
Bogu na čast? Kdo je še kdaj slišal in v kateri cerkvi se je učilo, da je
greh o svetem Telesu, ko po mestih toliko pokritih z orožjem hodi pred Bogom
in za Bogom? Ali je zato kdaj toča pobila, kdaj zbolela živina ali črv žito
pojedel? Prosjak je res izvoljen človek; morebiti je še deseti brat, kaj
vemo! Ali mi vendar pošljimo Gládeža in Kozoglava."
  Tem zelo težkim besedam še Razhúdnik za
  nameček pritakne: "Če res mislite, da človeku pred kapelico ne pristoji
pokritemu biti, ker zdaj ni velika noč ali sveto Telo na pratiki -- nu, kaj ne
moreta razoglava hoditi sem ter tja po cesti? Morebiti se vendar svetnik tudi
njima kaj oglasi in zato še malo tukaj počakajmo, da zvemo, kako bi mu
ustregli. Ako namigne, da bi s prosjakom govoril, saj ta pojde rad k njemu, dve
pravdi stavim, da pojde; saj sta si med seboj kakor dva mala strica. Drži ga,
dokler ga imaš, drži ga!"
  Temu nasvetu so naposled pritegnili vsi Tožbánjci in
Tožbánjke; celo otroci so zavpili: "Razoglav Kozoglav!" in rekli, da je
prav tako, zato, ker so vedeli, da se Kozoglav ne bode smel od kapelice ganiti,
da bi jih podil, če jim na misel pride v Jázbarjeve kravájnice
hruške klatiti ali na Otrépovi njivi zakuriti ali tam doli pod
Leméževo leso žabe s kamenjem preganjati po luži.
  Doktorand Kolenec. Kaj vam je prinesel ta mož, ki je zdaj odšel iz
prodalnice, gospod doktor?
  Doktor Pipec. Dovolitev, da mi je svobodno
  Kovaško kládivo prilepiti na okno. Čitajte sami, gospod doktorand!
  Doktorand Kolenec. Ne trebé! Naglo torej prilepite in prosim vas,
potem dalje pripovedujte o svetem Bežancu.
  Doktor Pipec. Oprostite! Zdaj vidite, da ne utegnem; kajti za oknom v skritem
kotu mi bode poslušati, kaj današnjemu "Kladivu" poreče slavno mimogredoče
občinstvo.
  Doktorand Kolenec. Pripovedujte in poslušajte, gospod doktor!
  Doktor Pipec. Oboje se ne dá obenem. A da vam ustreem vendar, kolikor
vsaj morem, zategadelj hočem pripovedko končati, kakor nje konec poročajo
svetega Bežanca sovražniki, katerim torej nikakor ni vsega verjeti, ker sami
vidite, da mi današnji list brani, zdaj zvršiti jo, kakor se na dolgo
raztegnjena čita v pobožnem poročilu, ki se za doktorja Bežanca vedno
hrabro poteza in resnice brani.
  Doktorand Kolenec. A kdaj mi jo poveste, kakor se je ohranila v tem poročilu
samem, gospod doktor?
  Doktor Pipec. Morebiti kdaj, morebiti nikoli ne; kakor nanese prilika. -- A
zdaj me torej poslušajte, gospod doktorand! Gládežu in Kozoglavu
župan ukaže, da vzameta sulici ter odideta razoglava pred kapelico na
stražo. Služabnika se hitro dvigneta in pobožno stopita vsak na svojo stran
svetega doktorja, kateremu to sumno početje ni bilo nič pogodu, kakor vse
kaže, kajti globoko zamišljen raz oltar izpregovori v debelem basu naslednje
besede:
"Čemu sta semkaj prišla, človeška otroka? Izpovedita se čiste resnice, da
vaju ne zadene kazen iz neba!"
  Gládež in Kozoglav o teh besedah trepetaje
  padeta na kolena ter se jameta na prsi trkati. Nobeden se ne drzne ziniti.
Sveti Bežanec se zopet oglasi: "Ti na desni strani, ki si starejši, govori
brez bojazni, kajti Bog se te je usmilil zaradi moje prošnje!"
  Potem Gládež kleče in v tla pripognjen reče: "O božji svetnik, naj
v tvojih očeh najdeta milost uboga hlapca, katera je poslal župan na stražo
samo zato, da ponoči zopet kam ne pobegneš ven iz Tožbánje vasi.
Midva sva nedolžna!"
  Zdaj sveti doktor Bežanec tako ozbiljno in
  vladajoče kakor kak cesar ali kralj s prestola ukaže: "Vrnita se v miru ter
oznaníta vsem Tožbánjcem, da mi je znova pri vas ostati ukazal
sklep neskončne božje modrosti, katera hoče, da vam bodem pomagal v pravdah
in drugih stiskah na zemlji; a jutri zjutraj ob sedmi uri naj se pred mojim
obličjem zbero vsi Tožbánjci od prvega do zadnjega, poslušat, kaj
bode iz mojih ust govorila večna resnica." -- Za temi besedami Gládež
in Kozoglav naglo vstaneta in zdirjata domov, kakor bi gorelo za njima. Vsa
preplašena prisopeta v županjo sobo ter povesta čudo, katero se je
zgodilo.
  Tožbánjci in Tožbánjke jemo od veselja ploskati, vriskati,
klobuke, peče in svitke v strop metati, da so se okna tresla. Ko se hrup
utéši, zine Razhúdnik: "Možje, ako svetnik res ostane pri nas
tudi za dohtarja, treba je, da jutri kako zvemo, če zna mož etecetro delati,
ali je ne zna. Tega ne pozabimo, ker dohtar brez nje v današnjih časih ne
velja nič."
  Teta Plenica brzo odgovori: "Kako morete
  vprašati? Da bi svetnik etecetre ne znal! Etecetra naj vas nič ne skrbi,
možje!"
  Po tem pogovoru vse razbegne po vasi, naglas kričé: "Etecetra in
svetnik! Obojega nam je treba!"
  Doktormd Kolenec. Kdo je ta etecetra, gospod doktor?
  Doktor Pipec. Ko so Zavijača kmetje nekdaj
  vprašali, kako je, da tako hitro zvrši sleherno pravdo, odgovoril je
šaljivo, da zato, ker vselej in o pravem času ve, kdaj in kam je treba v
pisanju postaviti "et caetera", česar ne zna vsak doktor. Da so mu kmetje
verjeli tako trdno, kakor bi s klinom pribil, to se umeje samo ob sebi.
  A vrníva se k povesti! Nocoj so bile polne vse tri krčme
Tožbánje vasi ter povsod se je govorilo o svetniku in etecetri. Samo
nejeverni Reberník ni prišel pit, nego v trdni temi je prijel za palico
in po zavrtih nekam izginil, da nikdo ni vedel kam, ker nikdo ni utegnil paziti
nanj. Ko luči naposled pogasnejo, sveti doktor Bežanec vrže knjigo in palico
iz rok, primakne torbo za vzglavje in stegne se po oltarju ter jame glasno
smrčati kakor vsak pobožen krščenik, ki se je podnevi utrudil s hojo ali z
delom.
  Stoprv jutranji hlad ga predrami, da se pokonci vzpne ter v poprejšnji red
postavi na oltar. Zora jedva poči, ko s kebli na glavah proti
Grebeníkovem koritu mimo njega pride nekoliko Tožbánjk. In vsaka
se pred kapelico malo pripogne ter pokriža, kakor je ženskam obíčaj,
kadar idejo mimo kakega znamenja. Robáčeva Košára, ne tako
daleč od kapelice, da se ne bi vanjo moglo vse slišati, reče: "Kaj, da bi
naš svetnik vendar vsaj mal tudi tisto ritecetro ali kako se imenuje! Možje
govore, da se noben dohtar ne more pravdati brez nje, tako zelo je potrebna."
Tesla jo zavrne: "Etecetra, etecetra -- ne ritecetra!"
  Sveti Bežanec je torej zastonj zvedel to važno skrivnost in ohranil jo v
srcu, da jo je porabil, kadar je ukazovala prilika.
  In ta je prišla hitro, kajti že obilo pred sedmo uro se je k njemu zbrala
vsa Tožbánja vas, ki je molče in bogoslužno zijala v oltar na
vrnjenega patrona, kateri najprvo pobožno zamiži, zatem pogleda malo kvišku
ter se naposled oglasi: "Pravoverna Tožbánja vas, poslušaj skrivno
besedo mojih ust in zvedi tukaj današnji dan, da sem jaz sam sveti Henoh,
katerega je Bog živega vzel v nebesa, da ga zopet k ljudem pošlje, kadar ga
je kje posebno treba na zemlji.
Poprej sem vam dobrote delil brez krstnega imena v leseni podobi, a zdaj me
vidite živega med sabo, ker je Bog velel, da se je tako zgodilo. Ni me bilo
med vami enajst mesecev brez petih dni in trijeh ur. Na Dunaj me je bil gnal
božji duh, da sem se tam izučil vsega, česar potrebuje doktor, kateri piše
pravde na zemlji. Posebno slovečo etecetro znam, kakor je ne zna krščena
duša v devetih deželah. Vse to je bilo zategadelj, ker je večni oča v svoji
milosti videl, kako vi krvavo pogrešate dobrega doktorja, odkar je Zavijač
pred sodni stol poklican. Po Dunaju sem vedno hodil z dijaki ali študenti,
vendar bi me zdaj tukaj ne spoznal nikdo izmed dunajshih mladeničev, niti sam
ostrovóhi Bole ne, ker med njimi sem bil tudi jaz lep, kodroglav
mladenič in za vino sem dajal, kakor njih kateri, ako je bilo treba, da niso
uganili, da imajo med sabo samega svetega Henoha. Ker sem od vas bil pobegnil,
imenujte me presvetega doktorja Bežanca; tako je volja božja. A jaz vam ne
bodem pomagal samo v pravdah, nego bodem tudi nadomeščal druge pomočnike.
Mislite li, da vam bode po sedaj treba svetega Florijana za ogenj ali svetega
Valentina za božjast ali svete Polone za bolne zobe ali svete Jédrti za
miši ali svetega Roka za kužne bolemi ali svetega Antona za živino ali
svetega Joba za bečele ali svetega Donata za točo?
  Meni se zvesto priporočajte, meni, in jaz bodem gasil, ako se vam poslopje
vname, jaz bodem pomagal božjastnim in zobognilim ljudem, jaz bodem preganjal
miši izpod vaših streh, branil vas bodem kuge, lakote, draginje, vojske in
vseh hudih časov, jaz bodem zdravil bolno živino, množil vaše bečele in
toče branil vašega žitnega polja! Vse to prejmete zastonj, razen kar
samí radovoljno podarite v puščico. A to vam je znano, dragi moji, kaj
govori sveto pismo, da volu, kadar vrší žito, ne zavezuj gobca, kar bi
se po domače tako povedalo: veliko delo je vredno velikega plačila!"
  Po tem slavnem govoru popadajo vsi kmetje na kolena ter prosjak
Žíkrep neizmemo zavpije:
"Presveti dohtar Bežanec!" a vsi drugi mu naglas odrjové: "Za nas Boga
prosi!"
  V tem hipu se izza kapele pokrit in rdeč od jeze prikaže grešni starec,
nejeverni Reberník ter plane kakor mladenič pred oltar, prime s
prekleto roko svetega doktorja za častito sivo brado, pogleda mu v oči in
zavpije: "Kaj meniš, da se nisem domislil, kdo si, ka-li? Videl sem te že,
videl, ko sem še kupčeval po svetu! V Ljubljani si bil, na Vrhniki sem te
zasledil, v Postojni si hlače trgal, v Novem mestu si ubožec pisaril, v
Ribnici, ako se ne motim, menda tudi, in povsod so te gospodje pehali od sebe,
ker nisi nič znal. Potlej si hodilo kakor izgubljena ovca bogvedi kod in si
trebuhu votka iskalo. Zato so ti zdeli ime Bežanec, zato ker ti je bilo treba
večno bežati. A zdaj bi rad sleparil tukaj v Lisičji glavi uboge neumneže,
kateri so že brez tebe tako vrtoglavi, da so staro pošteno ime svojega sela
prekrstili v Tožbánjo vas! Ne misli ne, da so polhi prasci!"
  Ko hudičev nejevernik to izreče, stisne svojo
  pogubljeno pest in ubogega svetnika tako za uho poči, da je tri sonca videl
in da so mu svetle solze udrle po obrazu.
  Doktorand Kolenec. Ali so Tožbánjci to črno zločinstvo mirno
gledali, gospod doktor?
  Doktor Pipec. Nikakor ne. Od vseh strani se vname strašen hrup: "Ubijmo
peklenskega Reberníka!" In ljudje so res že nanj leteli s kamenjem, z
ocepki in s poleni, a v tem hipu zadaj zakriči krepko grlo: "Kdor se boji
smrti, ne gani se!"
Ljudstvo se obrne nazaj ter vidi štiri žandarme po katere je bil nejeverni
Reberník sinoči skrivaj lezel. Njih glavar se zopet oglasi: "Vaš
imenitni pomočnik je nam davno znan. Lovimo ga že dve leti. Po očetu ga svet
imenuje Potíkavca. Njegova posebna strast je, da se namesto svetnikov
postavlja na oltarje. Že lani je na Junčem bil naredil kakor kukavica, katera
iz tujega gnezda pomeče jajca drugih ptičev, da svoja nese vanj. Tako je bil
tudi on iz kapele vrgel svetega Avguština, ter v njega mesto sam na oltar
stopil v škofovi kapi in mašnem plašču iz papirja. -- Ta mož je naš!" Po
teh besedah žandarmi svetega doktorja Bežanca ob kratkem pahnejo z oltarja in
ga vzemo s sabo.
  Doktorand Kolenec. Kaj so temu kmetje rekli?
  Doktor Pipec. Zijali in molčali so, kakorje kmetska navada, kadar jim kdo
srdito pokaže stisnjeno pest.
A zgodovina vendar nekako pripoveduje, kakor bi jim bil sveti doktor Bežanec
malo oči odprl in da so zatorej odsihdob v Korotan po lipova jabolka poslali
vse vraže in vse pravde, ker se jim je zasvetilo, kako hudobni svet na vse
straní dere nedolžno nevednost preprostih ljudi.
